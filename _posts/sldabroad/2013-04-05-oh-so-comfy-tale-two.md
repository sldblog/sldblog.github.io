---
categories: sldabroad
layout: post
title: Oh so comfy, tale two
---

Meguntam február közepén a rightmove nézegetését és a folyamatos visszautasításokat, ezért Ági tanácsára fogtam magam egy szép szombati napon és lezörögtem Beckenham Junction-be, lesz ami lesz alapon. Azt már korábban megfigyeltem a néhány házlátogatásomnál, hogy az agency-k rendre kényelmes távolságban próbálnak lenni a vonatállomásoktól, és a hasonló jelentős embertömeget megmozgató helyektől.

A terv az volt hogy szépen megyek sorban, hátha lesz olyan ügynökség, aminek éppen most lett üres lakása. Leszállva a vonatról elindultam a templom felé, és a harmadik ügynökségnél már volt is megnézhető hely!

### Mit akarnak az emberről tudni az agency-k

#### What is your name?

Elég fontos tény, ezért mindenképpen törekedni kell rá, hogy *megértse* az ügyeletes ügynök, mert különben hosszan tartó és fájdalmas telefonbeszélgetések vagy e-mailezések lesznek belőle. Példának okáért nekem háromszor kellett kijavítanom az egyik helyen a kisasszonyt. Fontos a jó kiejtés...

Hatalmas előny, ha fejből le tudja az ember betűzni a problémás nevet. *Lima Alpha November Tango Oscar Sierra*.

#### What is your telephone number?

Ugyanolyan fontos mint a név, ellenkező esetben lehetetlen lesz elérniük. A helyes megértetése még talán a névnél is fontosabb.

#### What is your e-mail address?

Ne áltasd magad, maximum reklámot fogsz rá kapni, és ha már működnek a dolgok, talán kommunikálsz is ezen a címen, de a kezdeti fázisban csak információ nekik. Dísz. A kukac (`@`) angolul `at`.

#### What kind of properties are you looking for?

Itt érdemes felsorolni hogy studio és one bedroom (amit ezentől *1B*-nek fogok rövidíteni) érdekel. A bedroom tényleg bedroom, ezen kívül általában szokott lenni minimum egy nappali-konyha, de néha ezek is külön vannak.

A studio-t úgy kell elképzelni hogy főzés után az ágyra ülsz le enni, mindezt egy lépés megtétele nélkül.

#### What would the ideal price range for the properties?

Mennyi pénzért nézel helyeket. 1B az tipikusan £800-1000, 2B 900+, stb. Ez mind persze zónától és helytől is függ, van ahol minden drága.

#### When are you looking to move?

Mikor szeretnél beköltözni. Érdemes minimum kettő hetet adni a papírmunkának -- ellenkező esetben extra sürgősségi felárat kell fizetni.


### Mit kérdezzünk

#### How much is the deposit usually?

Azaz mekkora a kaució. Itt általában meg tudják mondani hogy a legtöbb ingatlanra 1 vagy másfél hónap.

#### How much would the agency fees be if I find a suitable property?

Mennyi lét kell nektek fizetnem. Tartsátok meg az aprót, ti ... Ahem. Szóval ez általában és átlagosan £300. Ebben szerepel egy csomó tétel, amit lentebb részletezni is fogok.

#### How long is the contract length usually?

Meddig írod alá hogy többet költesz havonta egy elcseszett lakásra, mint a régi fizetésed.


### How I met your flat

Tehát a harmadik helyen már volt szabadúszó lakás, rögtön kettő is. Ez utólag belegondolva intő jel kellett volna hogy legyen nekem, de akkor nagyon megörültem az egésznek.

A történések időpontjában még jócskán próbaidőben voltam, és minden 12 hónapos szerződéstől a hideg rázott. Jelen esetben viszont a körülmények úgy játszottak közre, hogy előző nap kaptam egy olyan tanácsot miszerint ha bármi megtetszik, foglaljam le.

Ez a lakás nagyon is megtetszett, így már ott és akkor döntöttem: kiveszem.

### Mire érdemes figyelni angol lakás megnézésekor

##### Plafon és párkányok

Beázástól barna, penészes falakat kell keresni. Sajnos az én lakásomban is van egy kis rész ahol ez a helyzet és bizony nem voltam elég figyelmes. Jó hír, hogy ezeket a hibákat ki lehet javíttatni a landlorddal, de az utánajárás az fájdalmas.

##### Ablakok

Rengeteget fogja az ember a *double glazed* kifejezést hallani, ami körülbelül a dupla üvegű ablaknak felel meg. Otthon minden épeszűnek az van, itt ezt extraként emlegetik, ebből lehet tudni hogy mennyire gáz egy lakás általában.

Az ablakokat és nyílászárókat próbáljuk meg kinyitni-becsukni, akár többször is. Némelyiket kulcsra zárják és nem nyílik. Van ami európai módon oldalra nyílik, nálam bukóablakok vannak, amik egyrészt jók mert esőben (hóban) is lehet szellőztetni, másrészt viszont fogalmam sincs hogy fogjuk a külső oldalát takarítani az emeleten...

##### Vizesblokkok

Kérjük a vízfőcsap kinyitását (legalább megspóroljuk a 15 perc keresést amit én csináltam) és próbáljuk ki a WC-t, a csapokat, a konyhai csapot. Lehet-e őket zárni rendesen. Csöpögnek-e. HANGOSAK-E. Nálam vékonyak a csövek és egészen egyszerűen rettentően hangos minden vizes tevékenység.

*Update (2013. július 21.): ha látunk kint csöveket, kérdezzük meg hogy a vízbetáp is kívül megy-e. Ha igen, lehet hogy télen befagy a víz.*

##### Gázosak

Általában gázkazán van, meg kell nézni, ha úgy néz ki mint amit felrobbantottak kétszer akkor nem kell. Az sem utolsó szempont hogy milyen hangos, mert éjszaka közepén a zimankóban ipari fúrógépre nem jó elaludni.

A sütőt is érdemes kipróbálni, hátha robbantottak már vele. Nem utolsósorban el lehet szörnyűlködni hogy angol ember sosem takarítja ki és minden kőkorszaki zsírfolt egy külön történet.

##### Áram

Villanyokat ki-be kapcsolni. Megnézni hogy *mennyire lent van a konnektor* a föld felett: mivel az angol dugó nem szimmetrikus, csak egyféleképpen lehet bedugni, és ha a konnektor alacsonyan van a vezetéknek nem lesz elég hely. Nálam az egész hálószoba ilyen :)

##### Mosógép

Quest: hol van. 95% hogy a konyhában, mert ember nem tart elektromos berendezést a fürdőben. Konnektor sincs. Lámpakapcsoló sincs. Jó eséllyel madzagot kell rángatni hozzá. Szóval a lényeg hogy legyen, mert laundry-t nem akar senki se intézni, ahhoz meg drága a repülőjegy hogy hazajárjak mosni.

##### Minden egyéb...

... ami eszünkbe jut. Ne szégyelljük, mert sokba kerül és valószínűleg munkaidőben fognak majd dolgozni a munkások.

### Hogy megy egy lakás elfoglalása

Először is megkérdezik háromszor hogy biztos hogy ki akarom-e venni. Utána jönnek a finom dolgok.

Szubjektív, erre az egy agency-re vonatkozó részletezés következik:

#### You have to pay holding deposit
> 2013\. február 16.

Szombat kora délután van. £300 lesz a foglaló. Mikor szeretnék költözni?

Készpénzzel nem lehet fizetni mert bankkártyával kell, viszont csavar hogy terminál az nincs. Elővesznek egy papírt, amire diktáljam le a kártyaadataimat és ők azt beterhelik hétfőn. Aki már fizetett interneten az most a szívéhez kap ugye, mert a dombornyomott kártyák adatai elégségesek bármilyen tranzakció indításához online, én pedig írjam le a CVC kódom?!

Végső soron pár perc gondolkozás után arra jutottam hogy nagy(obbacska) agency-hez mentem be és ha ez a normális ügymenet, hát legyen. Hétfőn gond nélkül leterhelődött az összeg.

Vész esetére megbeszéltem velük hogy ha nem sikerül levonni az összeget, átutalom az angol számlaszámomra és akkor majd újra próbálkozunk, de erre szerencsére nem volt szükség.

#### Please fill in these documents
> 2013\. február 18.

Egy örvendező telefonbeszélgetés után ("Sikerült szegényebb embert csinálni Önből!") e-mailben elküldték nekem a szükséges és kitöltendő anyagokat. Szerencsére elég scan-elve visszaküldeni, ezért nem kell délután 6-ra kimennem Beckenham-be megint (és ezzel felrúgni a 17:30-ig tartó munkaidőt).

----

##### Good faith agreement

Ebben megköszönik a befizetést, részletezik az összes várható költséget, levonják a most befizetett összeget a végső árból és a határidőt is közlik a fizetéshez.

Kiteregetem a beköltözéskor kialakuló piszkos anyagiakat:
- Rent: £850
- Security Deposit: £1,275
- Tenancy Agreement: £150
- Reference Fee: £75
- Administration Fee: £50
- Check-in Fee: £72
- Guarantor – Agreement and reference: N/A
- **Total**: £2,472 
- Less Good Faith Deposit: £300 
- **Balance of money due**: £2,172

Az utolsó sor félre nem értendő: ezt beköltözéskor ki kell fizetnem, ez aláírandó általam és az ügynökség által.

----

##### Authority to reference

Aláírandó és dátumozandó általam. Meghatalmazás arra, hogy mindenkit zaklassanak az én nevemben utánam tudakozódva.

----

##### Tenancy application form

A keményfiú: 2 oldalnyi kisbetűs tömény adattömeg, kitöltésre várva.

Ez rengeteg adat -- már így is hosszúra nyúlt a post és sokat kellene magyarázni hozzá. Remélhetőleg hamarosan egy másik postban folytatom :)
