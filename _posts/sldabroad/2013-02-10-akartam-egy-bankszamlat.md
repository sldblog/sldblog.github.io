---
categories: sldabroad
layout: post
title: Akartam egy bankszámlát
---

Dolgozom határozatlan szerződéssel, van címem, útlevelem és levelem is a munkáltatótól ami lényegében a "proof of address". Ezekkel a táskámban elindultam bankszámlát nyitni szombaton.

### Szombaton?

Igen, szombaton itt nyitva tartanak a bankok. Nem mindegyik, nem feltétlenül teljes munkaidőben, kevés személyzettel, de azért megadják a lehetőséget az embernek hogy valamit elintézzen. Mármint próbáljon, mert a rajta kívül Londonban élő sokmillió ember is ugyanekkor intéz mindent.

### Ami nem sikerült

Bementem tehát a Barclays-be ahol elmondták hogy ez a papírtömeg aranyos, de nekik nem elég. Szükségem lesz egy gáz/villany/telefonszámlára ami a nevemre szól. Vagy bármilyen hivatalos iratra, ahol az NI számom szerepel. (Aminek az interjújára 19-én megyek).

Ez a fajta óvatosság érthető is lenne, ha a fizetést nem mindenképpen bankszámlára kellene utalják -- ráadásul az összes nagyobb bank ugyanilyen számlákat kér. Bár nem próbáltam ki, de fogadni mernék egy nagyobb összegben hogy csak UK számlaszámot fogadnak el. A bankok úgy tűnik nagyon el akarják kerülni a jöttmentek kezelését a számláikon, amíg azok nem bérelnek valami tisztességeset. Addig meg kapjanak fizetést ahogy tudnak? Egyszeri embernek maradnak a kisebb bankok.

### Na azért nem teljesen

Egy kivétel talán van: HSBC nem kis bank, de az ő "no worries" típusú Passport számlájukkal egy (két) gond van: 8 fontba kerül (nincs overdraft) havonta. Egyébként le a kalappal előttük: online igényeltem még otthon, és múlt héten szüleim kaptak is egy levelet hogy csak annyi a dolgom hogy bemenjek egy branch-ükbe útlevéllel és személyivel és minden el is lesz intézve. Csak így, hogy van referenciám, vannak olcsóbb és több lehetőséget kínáló számlák is.

### Ami még mindig nem sikerült

Sebaj, menjünk szépen tovább. Még korábban a HR-es lány nekem azt mondta hogy próbálkozzak a Lloyds&nbsp;TSB-vel, mert ott nem fognak szórakozni velem, nekik elég a levél amit ír. Uccu neki, bemegyek a legközelebbi lovacskás bankba.

Nos a Walthamstow High Street-en lévő bank úgy nézett ki mint egy munkaszüneti nap a Margitszigeten: babakocsis családok illetve anyukák, mindenféle jóléti állapotban leledző emberek tömegei vártak a sorban. Körülbelül 5 perc után, amikor még mindig nem haladt a sor semerre, feladtam és bementem a központba metróval.

### Ami sikerült

Oxford Street-en végülis találtam egy Lloyds-ot ahol a kint hömpölygő tömeg ellenére körülbelül 2 ember lézengett. Kedves csevegés után beirányítottak egy külön szobába egy bankos hölggyel hogy ő akkor most nekem megcsinál mindent.

(Azért fontos megjegyezni, hogy itt is kellett útlevél és a munkáltató által írt levél -- anélkül nem sikerült volna a dolog.)

Fabiana tehát aranyos akcentussal -- Barclays-ben természetesen tökéletes brit volt minden -- megcsinálta nekem a számlámat, az internet bankomat. Az egész nem tartott tovább 15 percnél. Volt olyan kedves hogy a kérdéseimre is válaszolt.

### Mennyi?

A számla ingyenes. A készpénz felvétel ingyenes. Bármelyik ATM-ből ingyenes. Az internet banking ingyenes. A mobil értesítő is ingyenes (bár azt nem sikerült még aktiválniuk -- el kell telnie kis időnek hozzá). Nincsenek egyéb vásárláskor fellépő tranzakciós költségek. Az első 25 font overdraft ingyenes. -200 fontig terhelhetem le a számlámat. Ingyenesen kapok egy VISA debit kártyát (dombornyomott). Egyedüli költsége a külföldre/ről utalásnak van. Fair enough, mondaná az angol.

Az elején és a végén pedig a fickó akihez az elején odamentem folyamatosan azon pörgött hogy játékfejlesztő vagyok (Gamesys névből ez következik sokaknak :P). A lényeg hogy aranyosak, mosolygósak voltak. Én jókedvűen jöttem ki tőlük.

### Különbségek és furcsaságok

Persze voltak magyarnak szokatlan dolgok is:

Egy bankban se volt a nálunk megszokott nyomógombos hívószámos kiszolgálás. Bemész, sorbaállsz. Ha történetesen nem bajod van és nem cashier-t szeretnél, akkor improvizatív technikákhoz kell folyamodni. Legalábbis én nem találtam semmi irányadót a falakon, a kiírásokon (azon kívül hogy mennyire szerencsés vagyok hogy itt bankolok), maradt tehát az alkalmazottak zaklatása. Akik készségesen válaszoltak, csak furcsa hogy a banki ügyintézés itt olyan, mintha otthon postán akarnál csekket befizetni.

Összességében tehát sikerült 3 bank meglátogatása és 1.5 óra kombinált utazás/séta után bankszámlát nyitni. Go me!
