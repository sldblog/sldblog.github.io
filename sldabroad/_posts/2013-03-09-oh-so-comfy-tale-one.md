---
layout: post
title: Oh so comfy, tale one
date: 2013-03-09
comments: false
---

Amikor Magyarországról már sokadik hete nem sikerült lakást szereznem, beadtam a derekam és elmentem iranylondon-ékhoz, azzal a nem titkolt szándékkal, hogy lehúzok egy hónapot és az alatt az idő alatt jól bejárom London-t.

Az első részben lefektetem az alapokat a történetemhez, hogy ne ugráljak összevissza a témákban (úgyis fogok), a többi részben pedig a konkrét feladatokat fogom részletezni.

Uccu hát:

### Honnan

[iranylondon](http://iranylondon.hu/)-ékkal annyit kapsz, amennyit fizetsz tapasztalatom volt: sok ember, egyik-másik hangos vagy tirpák, de olcsó (olvasd: heti 95 font), fűtött és internet eléréssel rendelkező szoba volt. Néha ellentmondtak egymásnak az irodában lévők, de végül minden jól alakult a kiköltözéskor is. Azt a szívességet tedd meg magaddal azért, hogy *mindig* kulcsra zárod az ajtódat.

### Hogyan

Első lépésként legyen internet elérésre alkalmas eszközöd, és egy telefonod, ami simán elbír 5 perc beszélgetést is, ha jól alakulnak a dolgok. Azután:

[rightmove.co.uk](http://rightmove.co.uk): Ha Londonban eldobsz egy követ és megkérdezed az eltalált felháborodott illetőt, hogy mit ajánlana lakáskereséshez, valószínűleg ezt az oldalt fogja mondani. Valószínűleg az agency-k 98 százaléka hirdet az oldalon, többségében hosszú távú ingatlanokat.

[zoopla.co.uk](http://zoopla.co.uk): A lila kedvenc. Az előző a zöld kedvenc. Go figure. Ami lényeges, hogy itt is rengeteg lakás van, jó eséllyel nagyon sok az átfedés a két oldal kínálata között -- de azért érdemes mindenhol nézelődni.

[gumtree.com](http://www.gumtree.com/flats-and-houses-for-rent-offered/london): Itt már fellelhetőek privát hirdetők, akikkel nekem ugyan személyes tapasztalatom nem volt. Azért a józan ész szabályait betartva nézzük meg az ingatlant, és ha ez nem lehetséges, meneküljünk. Itt már több szobabérlést is találhatunk.

[uk.easyroommate.com](http://uk.easyroommate.com/): Szobák, és közös szobák. Egyszer elkeseredésemben regisztráltam, és meglehetősen aktív a portál. Naponta kerülnek fel új szobák, és meg is keresnek a landlordok vagy szobatársak. Bővebb információval sajnos nem tudok szolgálni.

[wheretosleep.co.uk](http://www.wheretosleep.co.uk/) és [airbnb.com](https://www.airbnb.co.uk/): ezeket is mondták ám sokat nem kellett foglalkoznom velük, de megemlítem hátha hasznos lesz valakinek.

### Hová

Anélkül hogy felesleges politikai inkorrektségbe terelném magam, ajánlom az [insidelondon](http://www.insidelondon.co/where-to-live-in-london) oldalát, ahol -- bár pár rész egyáltalán nincs említve -- azért egész jó képet lehet kapni arról, hova érdemes menni.
 
Nekem [Beckenham](http://en.wikipedia.org/wiki/Beckenham) nagyon tetszik, és szerintem a környékbeli falvak is teljesen rendben lehetnek.

### Ha győződ a túlerőt

Hatalmas a túlkereslet a studio és one bedroom lakások iránt. Többször megesett velem, hogy a rightmove-ra este 6 után felkerült lakást már másnap nyitáskor felmarkolták.

Ennek oka szerintem elsősorban a rengeteg külföldi, illetve nem londoni brit. Második oka pedig szerintem az, hogy itt teljesen megszokott dolog családdal, kocsival, ingóságokkal bérelni egy lakást. Vagy házat. Kinek mire futja. Egy kollégám 3 gyerekkel és feleséggel házat bérel valahol 1,5 órára a központtól, mert ott megfizethető.

### Mibe

Ebből a szokásból kifolyólag tehát *nagyon sok lakást bútor nélkül adnak ki* -- az enyém is az. Erre mindenképpen figyeljünk oda, mert a legtöbbször a képeket akkor csinálják az agency-hez, amikor még az előző lakó él a lakásban -- tehát minden bútor az övé, de az el fog tűnni.

Sokan megírták már előttem: az angol házak nem az építészet csodái. Bármilyen aranyosan vagy jól is néznek ki kívülről, elképesztő fura helyeken és módon vannak megoldva a dolgok. A lakásomban pl. a fürdőszoba szintje alacsonyabban van, mint bármi másé, lépcsőn kell lemenni. Aranyos és bájos, de érdemes ilyenek miatt is mindig megnézni a kiszemelt lakást. Csak nagyon új lakásoknál érdemes látatlanban belevágni a dolgokba.

Problémákat jelenthet továbbá az ablak és a pára, a falak, meg ezen kívül az összes szokásos kis dolog: vízvezeték, boiler (szinte minden házban gázzal működő szabályozható központi fűtés van, valamint az melegíti a vizet is).

Itt élésem alkalmával sikerült felfedeznem hogy a falak ráadásul vékonyak is lehetnek -- szerencsére teljesen jó fej az alsó szomszéd és csak ritkán hallom a TV-jét, és sosem este 10 után. A vékonyságban szerepet játszhat a tény, hogy sok házban megmaradt a kandalló kéményürege, és nincs megfelelően hangszigetelve az alja.

Minden bajuk ellenére szerethető lakást találni lehetséges, és teljesen röhejes módon ez az eddig legkevesebb problémát okozó lakásom eddig, a magyar bérléseket is beleértve.

### Mennyiért

Egyik ingatlanossal szóba elegyedtünk egyszer, ő ecsetelte hogy felmentek az utóbbi 6 hónapban a lakásárak és a kaució (itt: deposit) árak a piacon.

Emiatt egy átlagos lakásnál körülbelül a következő költségekre lehet számítani:

- *havi lakbér* * 2,5 + *ügynökségi díj*
- *havi lakbér*: 800-1000 font, one bedroom esetén, two bedroom már jó eséllyel 900+
- *ügynökségi díj*: 150-370 font: referencia díj, szerződés díj, stb. (mint egy jó bank :))

A két és fél rész egy rész előre fizetésből és másfél rész kaucióból tevődik össze.

Utóbb kiderült hogy ez még egyáltalán nem biztos hogy elég: nekem próbaidő miatt előre két hónapot kellett fizetnem -- cserébe viszont csak májusban kell kezdenem fizetni.

### Milyen gyorsan

Minimum 10 munkanapot érdemes számolni szerintem az "igen, kiveszem, és hajlandó vagyok MacBook Pro-nyi összegeket költeni" és a kulcsok átvétele között.

### To be continued...

Node, a részletes miérteket és papírmunkát és szitkokat a következő részben fogom napvilágra tárni. Addig is élvezem a Spitfire Ale ízét, amit 2 okból vettem: akartam ale-t inni, és [mert bajusz van a címkén](https://twitter.com/sldblog/status/310393453748027392). Good night.
